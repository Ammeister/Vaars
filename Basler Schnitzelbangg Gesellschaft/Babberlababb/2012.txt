E Verkeerskontrolle stoppt der Hambbe Gass
Syni Raiffe syge-n-alt, do wird äär blass
Schlussäntlig wird der Schugger ärnscht und sait subtil
Herr Gass, zem wyter faare bruuche si Profil

Es sait im Kindergaarte, schyych, die glai Christina
Si spiil am liebschte mit der neue Plüschvagina
Jetzt isch sy uffgläärt, numme het sy halt sithäär
Am Oobe Angscht im Bett vor iirem Teddy-Bäär

S Trio Blocher, Köppel, Somm isch ganz erreggt
Sy hänn bim Hildebrand am Schtägge Drägg entdeggt
Mir versteen das jo und dien drumm au nit muule
Jä, wo’s vyyl Drägg git geen sich d’Säu halt gärn go suule

Em Christian Wulff sy Ruef, dä isch jetzt ramponiert
Nur het d’Empeerig uns derwääge irritiert
Er bschysst, er droot, er liegt, er kennt au kai Kritigg
Jä Sii, dä basst doch optimal in d’Bolitigg

Mir mien jo zue gää, jungi Maitli, die hänn Charme
Doch nur bi alte Fraue wirsch so wirgglig waarm
So richtig gsetzt und ryff, erfaare-n-und bitz groob
Jä halt so ungefäär wie das Gammelflaisch vom COOP

Si hänn bim CERN in Gänf nach vyyle lange Stunde
Eventuell e winzig Tail bim Forsche gfunde
Doch scho bald ischs mit der Europhorie derhii
S isch nur em Bundesroot sy Laischtigszyygnis gsii

Der Schwyzer Schwarzgäldmäärt, dä isch am implodiere
D’Bangge deerfe nimm dy Styyrsatz optimiere
Wennd aöso Gäld z’verstegge hesch und findsch kai Blatz
No inveschtiers am beschte unbemerggt in d’BAZ

Am ainezwanzigschte Dezänber wird’s passiere
Lutt Expäärte wird denn d’Arde explodiere
Nur no eppis ka-m-ys rette, doch s’pressiert
Zwoor dass der Constantin dergeege rekurriert

Dr Schwyzer Skisport, dä isch gtoos und alli freuts
Die schnällschte sinn der Didier Cuche und au der Feuz
E dritte hänn mir no, es deent villivjt sarkastisch
die schtaili Daalfaart vom Tschagajew isch fantastisch

Das roschtig Fessehaim lauft wyter, s isch e Hohn
Doch birgts au Chance fir die ganzi Region
Wenns nämmli dätsche sett und s’waiht aim vo de Stelze
oh dien mir gmainsam iber d Gränze wägg, verschmelze

Noch ere liebesnacht mit Wyy fir sii und mii
huucht sii zäärtlig in mi Ohr “bisch super gsi”
Dini Mainig isch nit wichtig, sag y stuur
Es zellt nur d Mainig vo der Rating-Agentuur