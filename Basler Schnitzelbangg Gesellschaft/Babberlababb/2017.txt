Am Obama sini Amtszyt, die isch z Änd
Me fyyrt ihn stolz, dr erscht schwarz US Präsidänt
Und trotzdäm mag sich niemer wirkligg drüber freue
Will richtig schwarz für d Wält wird’s erscht jetzt mit em Neue

Dr Baschi Dürr isch wieder gwählt, zwoor nit so glänzend
„Derfür glänzt d Glatze schön“ meint er derzue ergänzend
„Do zeigt sich düttlig“ seit är stolz „I bi dr Bescht“
Jä, wenn d’kasch wähle zwüsche Cholera und Pescht

Dr Lehrer seit zum Fritz: „Du bisch zwoor ganz e Liebe“
„Doch dyni Noote schlächt, trotz intensivem Iebe“
Do lähnt dr Fritz sich zrugg und seit: „do sehn sie Geischter“
„Au dr Urs Fischer wird mit son’re Leischtig Meischter“

Wo dr Roger geg‘ dr Wawrinka muess spiile
Sesch ihn immer irritiert zur Mirka schiile
Im pinke Pulli wartet sii scho näb em Platz
No dänggt är: „Du, do spiil i lieber non e Satz!“

Jetzt gänn mirs zue, das Züüri isch phänomenal
E Stadt vo Wält, ganz chic und international
E anderi Liga als mir z Basel, das muesch gsee
Jä, die sin d Nummer 1, dört in dr Nati B

„Wir schaffen das“ het d Merkel gseit, mit viel Traraa
Und will sis nonig gschafft het, tritt si nomol ah
Si heig die Flüchtlingsströöm im Griff, drumm syget froh
Es kääm glyy kein me, will bald sin jo alli doo

Jä, bi Schaffuuse isch dr Murat jetzt am Rueder
Als Assischtänt holt är si nit so schlaue Brueder
Dä leert zwoor schnäll, und ka scho ohni lang z studiere
S Wort „Assischtänt“ fascht ohni Fähler buechstabiere

Dr Eric Wäber lauft bim Roche Turm unte duure
No gheit e Yysklotz ihm vom Turm diräggt uff d Schnuure
Do seit d Frau Müller, wo das gseht: „Das isch no glatt“
„Me seit doch immer, d Roche, die machi nüt für d Stadt“

D SVP nimmts mit dr Wohret nit so gnau
Und zeigt mol wieder do die Burka traagend Frau
„Mir häns jetzt gmerggt“ seit d SVP, „das isch e Fähler“
„So blöd sin schyynbar nit mol unseri eigne Wähler“