„Du Mami, lueg emol“ rieft d Miriam im Zolli
„Jetzt lueg die Pinguindame döörte isch e tolli!
I ha die Pinguindame glaub i scho mol gsee!
Die schwätzt arabisch und isch oft im Eglisee!“

Hesch du kei Schwyzer Pass, und wirsch mol kriminell
Isch do di Uffenthalt verby, grad uff dr Stell
Hoggsch denn im Gfängnis, goots ganz schnäll, de kunnsch nüm druss
Es schafft di d Wärterin persönlig wieder uss

Jä hän si gwüsst, die Schnierlischrift, die isch passé
Kasch hütte niemer zämmehängend schriibe gsee
Nur dr Eric Wääber will sich nit beschrängge
Derfüür duett äär scho lang nüm zämmehängend dängge

Jä, dr Urs Fischer füült sich z Basel langsam heimisch
Au wenn er seit, dass do nit alles wie deheim isch
Us Ziiri kenn är mängs halt nit, es tönt zwar hohl
Zum Bischbyyl schreggt är hüt no uff bi jeedem Goal

Rein mathematisch gsee goots nit, doch wärs no schlau
Im Bundesroot ei Hälfti Maa – ei Hälfti Frau
In andrer Bsetzig könntsch die Zämmesetzig ha
D Martullo Blocher wär halb Frau und halb e Maa

Jä Sii, die SVP die wott, das git ys z dängge
Will’s iine nit so basst, dr Uni-Deal versängge
Mir verstööns, wänn die kei Gäld fir d Bildig gsee
Will wär jo bildet isch, da wäält nit SVP

S Angie Merkel, die isch hässig und fruschtriert
Ab all däm wo in Köln und and’re Städt bassiert
Das sig verächtlig, seit si, dräggig und gemein
„So vyyli Flüchtling, aber mi begrabscht e kein!“

In China darf me jo, das freut nit nur dr Maa
Nit nur no 1 Kind sondern jetzt zwei Kinder ha
Uns dunggts scho lang dass es mee Kinder dört verdreit
So wärde d Turnschueh denn au dopplet so schnäll gneiht

Dr Ueli Muurer seit bim Zmorge zu dr Frau
„Dass ich Finanzminischster bi, dasch nit so schlau
wenn ich die Zaale nämmlig gsee, no wird i muff
Do fall i zwische deene Nulle gar nüm uff“

Dr gleini Fritz, de seit zum Mami an dr Kasse
„I wott das Heftli und das Spiilzüg und die Tasse
Und no e Snickers und e Saft vo Annas Best
Und wenn de jetzt nit spuursch, no mäld i das dr KESB“

Im Zirkus Knie gits bald scho, wäg dr schlächte Haltig
Elefante nüm im Zält, das freut ys gwaltig
Wenn me so runzlig diggi Tier deert duet verdamme
No gang i s näggscht mol denn halt ooni Schwiigermamme