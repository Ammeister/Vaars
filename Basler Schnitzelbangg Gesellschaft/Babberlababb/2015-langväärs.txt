Dr Kim Jong Un dä isch in d Ferie, in Pjöngjang isch halt nyt loos
Drumm het är e Schwyzer Rais gmacht, vo Glaibasel bis Davos
Mir hän do si Daagebuech, hoffe dass ers nonig suech
Und verzelle euch jetzt vo sim kurze Schwyzer Bsuech

So isch är denn z Basel glandet, lauft dr Minschterbärg deruff
wott e Selfie vo sich schiesse, doch si Mondgsicht passt nit druff
Är probierts denn nonemol, doch si Mieh wird nit beloont
Jä so sälber miese schiesse isch är nit so gwoont

Und so goot är hässig wytter, merggt wie d Närve ihn verlöön
Im Stainegrill no schnäll e Döner, und denn wytter in d Kantön
Nur s Baselbiet das losst er uss, är keert um in Minchestai
So gänzlig isolierti Staate sin halt äänlig wie dehai

No isch dr Kim, dä digg Diktator, denn halt wytter graist uff Bärn
Dert het är e Klasseträffe, Mensche träffe duet er gärn
Ain het ihm mol s Znüüni klaut, mit däm het er hit no Zoff
Drumm kunnt dr Kim Jong hit bewaffnet mit Kalaschnikow

Uff em Bundesplatz denn speeter wott ers nonemol probiere
Mit em Iphone denn per Selfie si Visage z portraitiere
Är frogt d Leuthardt drumm um Hilf, und merggt druffabe zimmli gschoggt
So wie die do schiilt, do han i grad die falschi gfroggt.

Är isch wytter graist in Norde, sini Chance sin nit trischt
Är haig gheert, jä deert in Bade, gäbs e Selfie Spezialischt
Är kenn nit hälfe, maint dr Geri, si Stimm isch ganz beleggt
Will was är sunscht fötelet isch bim Kim vom Buuch verdeggt.

Dä ganzi Stress, dä macht aim krank, so het dr Kim denn bald dernoo
Wäge Schmärze und au Durchfall zum ne Doggter miese goo
D Diagnose die isch schlicht, Diabetes und au Gicht
Und zu allem ane sig dr Kim Jong nit ganz dicht.

Das isch z viel gsi, är wott hai, är rennt zum Fluugi, nimmt si Huet
Unser Land, das isch jetzt gfäärdet, will si Buuch isch gfillt mit Wuet
Mir wingge ihm no frindlig zue, und hätte no e glaini Bitt
Jä, nimm firs Strooflager doch grad der Eric Wäber mit