Bi dr Kulturpauschale sin si pauschal stuur
Me seit im Baselbiet „mir bruuche kei Kultur!“
Derby wär Lieschtel als Kulturstandort no schlau
Mir stelle euch do das Theater rasch zur Schau:
Dr Baselbieter z unterhalte isch nit tüür
Do längt e Bier, e Klöpfer und e Höhefüür
d Komödie könnti d Pegoraro z Lieschtel mache
wenn die nur d Schnuure uffmacht muess scho jede lache
Dr Thomas Wäber stygt jetzt d Bühni au empoor
Und präsentiert sich stolz, doch keine nimmt en woor
Und s Moni Gschwind stoot numme do und hebt e Bääse
Und zeigt so exemplarisch ihres ganze Wääse
Dr Isaac Rääber nimmt si Goschdyym nüm vom Ständer
äär hänggt scho bsoffe bi dr Aulatür im Gländer
Zum Schluss sorgt eine denn für d Steigerig vom Ganze
Für s grosse Drama zeigt dr Lauber no d Finanze
Nach däm Spektakel goht d Regierig zfriide hei
Und losst s ganz Publikum in all däm Drägg ellei
Und trotzdäm juublet deert frenetisch jede Rammel
Und alli singe stolz „vo Schönebuech bis Ammel“