Dr Toni Brunner seit dr Politik adé
Bim Buure dänggt är hütt no oft an d SVP
Grad letschti macht e Kueh e Flaade und seit «Muuh»
Är dreiht sich um und froggt: «Martullo, bisch es du?»

An dr WM kriege d Schwoobe eins an d Bagge
Nach dreyne Mätsch gsehsch sii im Hotel d Koffer pagge
Dr Müller schiilt zum Hotelpool und seit fruschtriert
„Drbyy han ich für morn scho d Liegstiehl reserviert“

Au s Froschgsicht Özil lyydet, ou, das isch e Fruscht
Drumm kuschlet er sich grad bim Erdogan an d Bruscht
Do druffabe wird s am Erdogan ganz heiss
Er stellt sich eifach vor, es sygi halt e Geiss

Es quietscht und knarrt und s schüttlet eim so richtig duure
Im neue Bombardier Zug hauts mi fascht uff d Schnuure
Grad wo-n y akumm gspüür i kötzlig d Maagesüüri
Jä Sii, am Zug liggts nit, nei nei, mir sin in Züüri!

Darf me im Rothuus d’Bruscht gäh zum sy Buschi stille?
Oder isch Rueh und Ornig dr politisch Wille?
Alli närve sich, doch mir zwei finde s chic
Blutti Brüscht? Jä gopf, mir wänn in d Politik!

China landet uff dr Ruggsydde vom Mond
Und zeigt ys Bilder, schregglig, troschtlos, unbewohnt
Doch mir zwei zwiifle dra, es liggt jo uff dr Hand
Die sin nit hinterem Mond, die sin in Baselland

Dr Parmelin, dä wälschi Buur, isch sichtlig froo
Het s Amt für Bildig und für Wirtschaft übernoo
Bildig kennt är nit, do kann er nit vyyl rysse
Jä, aber d Wirtschaft scho, dört sufft er immer Wysse

Die griene Drämmli-Wartezoone sin no schlau
Die hetts im Klingeli an gwüsse Egge au
Bim Warte sehn i dört e scharfi Kondukteuse
Y könn e bsunders heissi Fahrt bi ihre lööse
Es koschti 150 Stutz, do wird y muff
Die BVB het langsam Pryyse wie im Puff

Dr Sohn vom Marco Streller isch e arme Wicht
Het wäg de Masere vyyl roti Pünggt im Gsicht
Dr Strelli seit ganz greizt «Mi Sohn, y seh du lyydisch»
Jä aber Gopf, uff so viel Pünggt do bin y nyydisch!»

S Elsbeth Ackermaa, das isch e arme Tropf
Die stürzt bim Schaffe voller Wucht uff ihre Kopf
Mir gratuliere do, au wenn sy s hüt no schluucht
So het si s erscht mol ihre Kopf bim Schaffe bruucht