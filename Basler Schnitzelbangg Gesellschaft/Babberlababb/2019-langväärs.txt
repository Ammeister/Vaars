Letscht Samschtig hänn mir zwei ys droffe, zum go ässe in dr Stadt
Hän is beidi do druff gfreut und gseit «Du, hüt wird s sicher glatt»
Aber das isch voll in d Hose und ganz anderscht uuse ko
D Gsellschaft schyynt langsam z verblööde, mir verzelle euch wieso:

Y gang zum Begg, sag «Gueti Frau», do faucht si zrugg mit bösem Ton
«Me seit nit Frau, das isch sexistisch, es heisst Mensch mit Gebärfunktion»
Das tuet mir leid, y wott zwei Meitlibei, und jetzt han i dr Drägg
No hann i dummerwyys no gseit, y wott derzue e feine Schnägg

No göhn mir lieber in e Beiz, e saftigs Steak, das muess es sy
Doch mit em Bligg uff d Karte isch es mit em Hunger schnäll verby
Är bstellt in Räägewasser dämpfte Kohl, dä schmecki schyyns ganz gwaltig
Und ich e Bio-Tofu-Schnitzel uss veganer Bodehaltig

Derzue e Rotwyy hämmer dänggt, ein uss Italie wär no lessig
S het nur lokale Wyy uss Rynach, schmeckt im Abgang suur wie Essig
Do stellts eim d Zechenäägel uff, doch isch er CO2-neutral
Und fürs Gwüsse stoht au druff me schlachti d Truube sträng halal

S Ässe blibt im Hals fascht stegge, au dr Wyy isch ähnlig gruusig
Derfür ertööne schöni Tön vo dusse, vonere Guggemuusig
Uff dr Gass spiilt d Negro Ryygass, git die Beschte Stück nur kund
Si heisst jetzt pigmentierti Gugge mit Migrante-Hintergrund

Dr Wyy dä druggt uff d Bloose, drum bin i ganz schnäll zum WC grennt
Find ungfähr 28 Tüüre, alli sträng nach Gender trennt
Nach öppe 12 Minute find y denn mi Tüür, und jetzt wird s knapp
Y riss sy uff, nur leider z spoot, es lauft mir s Hoosebei derab

Au hütte hänn mir zwei ys droffe, zum go ässe in dr Stadt
Hän is beidi do druff gfreut und gseit «Du, hüt wird’s sicher glatt»
Nur macht dr Ussgang uns kei Spass me so, jä dängget ihr nit au?
Drumm sage mir jetzt Tschüss, do göhn mir sogar lieber hei zur Frau!