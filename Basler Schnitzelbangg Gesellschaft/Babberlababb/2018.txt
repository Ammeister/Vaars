D Frau Ackermaa liggt näb em Maa, grad nach em Akt
Do seit är: „Elsbeth, du, hüt hesch mi gar nit paggt!“
„I ha di fascht nit gspüürt!“ Do seit si: „dasch no glatt“
„S goot nit nur dir eso, so goots dr ganze Stadt“

Mi Sohn isch in dr Schuel jetzt wirkligg nit dr Bescht
Drumm kontrollier ich jede Uffsatz, jede Tescht
Do schyss en zämme: „Lägg, du schribsch wie-n’e Primat“
„Nei, dasch dr Elterebrief vom Sekretariat“

Bi dr BVB – do lauft e Huffe schlächt
Dr Wessels macht zwor viel, doch leider nit viel rächt
Är isch dr lätzi Maa, so wie me sich verzellt
So kunnts halt uuse, wenn e Weiche d Weiche stellt

D Todesursach vom Hugh Hefner, die isch glööst
Er hett sich mit‘re junge Frau im Bett entblööst
Im Alter isch das halt e gfäärlig Unterfange
No isch’s passiert: Statt dass er ko isch, isch er gange.

Die Nashornkueh im Zolli losst e keine dra
Au nit dr männliggscht, allerschönschti Nashornmaa
Das macht kei Sinn me so, das klääglig Unterfange
Schad isch’s bim Trump sym Mami nit au äänlig gange

„Jerusalem isch d Hauptstadt“ duet dr Trump verkünde
Und macht sich dodermit global gsee nit viel Fründe
E Waarnig kunnt us Bärn: „Jä, glaubet nit an Geischter!“
„Als Hauptstadt wirsch bim Schutte sicher nie me Meischter“

Will d Köschte styyge, mien d Spitäler als wie meh
Bi dr Behandlig spaare – jä, ihr wärdets gseh
Hesch Rheuma dien si di mit Essigsogge pflääge
Und hesch e Beibruch singt me heile, heile Sääge

Baselland wott d Uni Basel neu formiere
Me soll sich nur uff syni Stärke fokussiere
Zu Basel-Stadt do wurd zum Bispyyl Pharma passe
Für Baselland do wär s denn Jodle, Heue, Jasse

Fallt euch s Abschalte nach em Schaffe au so schwäär
Dr Kopf schafft wytter und de füülsch di mied und läär
Liggsch uff em Sofa, total gschluucht und völlig schlapp
Lueg Telebasel, du, do schaltisch sofort ab!

UNESCO Wältkultur-Erb, si das imponiert
Drumm hänn mir huffe sottig Schärpe produziert
Au s Baselland machts äänlig, hän mir denn vernoo
Die dien als Erb e Schärbehuffe hinterloo