Dr Köbi Kuhn, dä stoht am Himmelstor vor Gott
Und seit, dass är im Grund gno gärn in Himmel wott
Do seit dr Gott: «Loos liebe Köbi, du dörfsch koo»
«Nur muesch halt wüsse, bisch dr einzig Zürcher doo»

Vor däm Frauestreik letscht Summer seit mi Frau
Das wird historisch wichtig – los, do gang i au
Ich unterstütz di, Schatz – die Gläägeheit muesch nutze
Bevor de gosch söttsch aber scho no d’Kuchi putze

Dr Hampe Wessels tritt jo zrugg, händ ihrs vernoo?
Nach zwölf Johr syg dr Zytpunggt ko zum ändligg goo
Dä Maa hets gschnallt, drumm isch es schlau, dass är jetzt goot
Nur kunnt dä richtig Zytpunggt leider zwölf Joor z spoot

Me hört dr Basler Bahnhofshallesprächer lalle
Sy Stimm duet quer durch dr Basler Bahnhofshalle halle
«Der Zugverkehr mit Zürich ischt komplett usgfalle»
Und in dr Bahnhofshalle schyynt das alle z gfalle

Dr Schawinski sitzt dehei – är isch entsetzt
Si grosskalibrigs Gschnuur im Färnseh wird ersetzt
Är sig rhetorisch gsee zwoor hüt no fascht unschlagbar
Doch visuell in Ultra HD schlicht nüm tragbar

Mi Sohn wird fünf näggscht Wuche! Ou, das git e Fescht
I ha e Ruum für s Feschtli gfunde, glaub dr Bescht
S het ganz knapp Platz für alli zwölf Gäscht, s wird em gfalle
I find si super, unseri neu St. Jakobshalle!

Wo mir durch s Klybeck zoobe göhn, ihr glaubets nit
Verfolgt e dunggelschwarze Maa uns Schritt uff Tritt
Är belauscht ys und macht Foti, y krieg Schiss
Kei Angscht, das isch dr Thiam vo dr Credit Suisse

Die Doppel-Trämmli-Haltestelle sin passé
Das kasch am Barfi jo scho länger düttlig gseh
Dr Karli Odermatt, wo znacht dört duure hopplet
Dä lallt ganz lut: «Y seh die Haltstell glyych no dopplet!»

Dr Lehrer seit zum Max «Los Max, nimms mir nit krumm»
«Doch für d Arbeitswält do bisch du dütlig z dumm»
di IQ liggt bi ungfähr 12, dasch e Blamage
so länggts dir höggschtens bi dr Mäss in d Chefetage»

Em Prinz Harry laufts in Kanada beschisse
Är het bim Bääresteak z fescht uff e Knoche bisse
Dr Zahn kaputt! Los, liebe Harry, do muesch duure
Statt ufem Kopf hesch d Krone jetzt halt in dr Schnuure

Bim Meret Oppeheim Hochhuus seit är: «Wie grässlig»
Är meint: «Vo hinte wie vo vorne – tschöss, wie hässlig»
Do lauft d Martullo Blocher duure und seit «Sii!
Hän si jetzt s Hoochhuus gmeint gha oder öppe mii?»

70 Johr gits jetzt scho China und s’floriert
Drum wird das Jubeljoor so richtig zelebriert
Und au für d Kinder gits e guete Grund zum Lache
Nach 100 Turnschueh dörfsch e Zigipause mache

Egal was d hützudaags so machsch, de fühlsch di meischtens schlächt drby
«Söll ich ans Meer go oder fahr ich in de Schwyzer Bärge Ski?»
Egal was d’machsch, ei grossi Froog, die liggt dir immer quer im Maage
Darfsch das no mache hütt und was würd d Greta Thunberg drzue saage?
Jä, me weiss was ka passiere, wenn me nit uffbasst mit Füür
Und zum Füürli mache isch Australie doch denn bizli z tüür
Und si hän biz Wasser gsprützt und das hett denn glyych nüt gnützt
Dorum wird jetzt s Klima gschützt und d Greta Thunberg unterstützt
S git keini Plastiksäggli me, au d Röhrli wärde kürzt, dasch cool
So hesch bim Cola trinke neu e kürzers Röhrli in dim Muul
Sie hätti lieber zwaar e Längers, seit ys d Trump Melania
Will so kurzi, dünni Röhrli kennt sie scho vo ihrem Maa
Doch het au si e grieni Seel und stoot lyycht buggt am Strosserand
Si duet dört Plastikabfäll sammle, sie das finde mir charmant
„E soooone Huffe Plastik hani gsammlet“, seit si lyycht verschwitzt
No isch si hei, schmilzts yy und hets in ihri Oberwytti gspritzt
Z’Basel dört am Rhybord unde, sehsch im Rhy, das isch nit schlau
Zwei Plastikhügel schwimme – «Isch das Abfall?» – «Nei, em Trump sy Frau»
Jä, bim Recycling macht me vorwärts z Basel, si, das muess me gsee
Do wärde alti Fläsche gnutzt als Presidänt vom FCB!
Uff s Thema Fluugscham reagiert dr Marco Streller optimal
Dä isch isch bim FCB zwar gflooge, aber CO2-neutral
Doch au YB het uff d Fluugscham das Joor prächtig reagiert
Die hän zum Flüg yspare d Teilnahm in Europa ganz quittiert
Au ghöre Minderheite gschützt, jä, all die Schwache und die Arme
Die häns scho gnueg schwer mit em Schicksal, dorum zeige mir Erbarme
Do sin mir beidi ganz loyal und hän ys wirgglig fescht bemieht
Mir verspräche ihne do: S git hütt kei Värs vom Baselbiet
Mooreköpf und Meitlibei gits nüm, das isch em Begg sehr wichtig
Doch s Schwööbli heisst no Schwööbli, isch denn das politisch hütt no richtig?
Das seht uss wie e Arsch! Jä, ghört dä Name nit au korrigiert?
Nei nei, will Schwoobe hasse wird do als Kulturguet zelebriert
Au kulinarisch macht me Abstrich, schützt halt d Umwält wo s nur goht
Us em Garte gits Salat an Bio-Katze-Tofu-Kot
Und drzue, es isch e Freud, gits früsch vom Öko-Gartebeet
E Insekte-Smoothie mit veganem Stinkkäfersekret
Egal was d hützudaags so machsch, de fühlsch di meischtens schlächt drby
Will was de machsch, de machsch es falsch, drum löhn mir’s lieber langsam sy
S Klima isch e heikels Thema, kontrovärs und hoch riskant
Drum sage mir jetzt lieber nüt me, usser “Sali mitenand!”