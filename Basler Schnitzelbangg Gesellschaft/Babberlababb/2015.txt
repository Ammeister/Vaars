Dass d Sibel Arslan d Stell nit kriegt, das isch e Hoon
Klar het si Schulde, und kai Qualifikatioon
Si schafft schyyns schluuderig, jä d Mängel sin frappant
Die basst doch optimal zum Kanton Baselland

Wäg deere Unterflur-Entsorgig gits Beschwäärde
Derbyy wärs suuber, Deggel uff und unter d Äärde
Nur bim Wessels klappt das nit, es isch zum gruuse
Will wenn dää d Klappe uffmacht kunnt dr Abfall uuse

Im Zolli wott e Orang-Utan, dasch e glatte
Trotz starker Gegeweer, e Hienli go begatte
Jä, er bemieht sich zwoor, doch s wott nit reüssiere
No sotts dä Aff halt mit KO-Tropfe probiere

Wäg em Schuldspruch kasch im Altershaim „Zum Klee“
Dr Eric Wäber jetzt bim Fuudi putze gsee
Grad ganz frisch gwigglet sait e Räntner zimmli harsch
Jä Eric Wäber, du, wär läggt jetzt wäm am Arsch?

Dass dr Shaqiri wäg vo Bayern goot, isch glaar
Het fascht nur s Bänggli gwärmt, si Ysatz-Zyt isch rar
Jetzt spiilt er z Mailand vorne mit wie z Basel ainscht
Und isch um all die Tschingge ändligg nim dr glainscht

Me heert jo alli iiber s Baselbiet nur murre
Doch jetzte startet d Wirtschaftsoffensive duure
die gwaltig Wirtschaftskraft losst d Baselbieter hoffe
So isch dr Skilift z Langebrugg scho zwai Daag gloffe

Die Europäischi Zentralbangg macht jo Sache
Die kauft und kauft und kauft und kauft, s isch nit zum lache
I find das Kaufverhalte eerlig gsait nit schlau
und froog mi isch dr Mario Draghi ächt e Frau?

Total cool nimmt d Petra, lägg die isch verwääge
Dr drei-e-halber im Algebra halt entgääge
Si machs wie s Evi Herzog, sait si instinktiv
Wenn d gnueg lang wartisch wird s Ergääbnis positiv

Do letschti han i in dr Baiz e Kaffi gnoo
Und will er schwarz nit schmeggt e Räämli no bekoo
Und no e zwaits und dritts, e vierts, e finfts,i stuun
Jä mit em Hitler-Räämli wird dä richtig bruun!