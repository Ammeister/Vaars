Dr Carlo Conti het grad nach sym Ruggdritt gsait
„I ha dr Überbligg verloore, s duet mir laid“
Jä, wenn er d Uszüüg alueg, sygs halt scho verreggt
Sin d Beträg bim lääse vo sym Schnauz verdeggt

Wo mir im Klingeli mol znacht sin go flaniere
Do wott e feschti, dunggli Frau uns zwai verfiere
Jetzt mien mir hööflig sy, sait är mir do derby
Me waiss jo nie, das könnti d Oprah Winfrey sy!

So toll, dr Fümoar-Club wott nomol rekurriere
Die könne s Rauchverbot partout nit akzeptiere
Jetzt frooge mir ys langasam, nämmeds uns nit krumm
Macht ächt am Änd vom Daag das Rauche bizli dumm?

Mir hän Verständnis für dii, liebe Bobadilla
Dass du jetzt in dr Bundesliga wottsch go spilla
D Verloggig isch halt gross – und s wird sich für di loone
Schyyns gääbs in Augsburg nämmlig kuum e 30er Zoone

Dr Wessels stöönt zer Frau, grad nach ‘me faine Ässe
I muess no rasch in d Stadt, i ha d Kondoom vergässe
Won äär denn zrugg kunnt, schlooft sy Frau scho sit paar Stunde
„My Schatz, schloof wytter du, i ha kai Parkplatz gfunde!“

Gäbs au z Lieschtel so Atomkärn-Reaktoore
Wäri d Stroomversorgig zimmlig gly verloore
Dr ainti Kärn, de sait: „kumm loss ys diskutiere“
Do sait dr ander: „Nei, i wott nit fusioniere!“

S isch nüt me ghaim, nit über Sii, und dii, und mii
Nit wo dä Herr do vorne geschter Znacht isch gsi
Jedes Email, was de googlisch, waiss me Bschaid
Welle Morgerogg bim Zmorge d Merkel drait
Wie lang d im Durchschnitt mit dr Noochberin duesch reede
Dass dr Blatter schmiirt, jä guet, das waiss e jede!
Wär dr Kennedy het tötet waiss si au
I main nit d NSA, i red vo mynere Frau

Ojee, ojee, ojee, oh weh, ojee, ojee oh weh
Oh weh, ojee, herrjeminee, oh weh, ojee
Ojeminee, oh weh, oh weh, ojee ojee
Oh weh, ojee ojee ojee… oh BVB

Dr Eric Wäber hän mir gsee bim Käppeli Joch
Do zaigt dä Arsch uns allne stolz sy Fuudiloch
Uns zwai stöört das nit, mir bligge langsam duure
Dr grööser Schyssdrägg kunnt bi däm jo uss dr Schnuure

Sit d Angie Merkel wieder gwäält isch vo de Schwoobe
Zaigt dr Muulwinggel vo ihre lyycht nach oobe
Doch sit em Langlaufunfall isch die Freud verflooge
Hets iire d Schnuurewinggel wieder aabe booge

Dr Kim Jong Un, dä fetti Bueb, sait zu sym Mami
„Das Znacht wo d kocht hesch, isch voll super – jammie jammie
Nur dr Wysswyy isch bitz suur, i wott e Siesse
Due doch ein hoole rasch, sunscht lohn i di verschiesse“

Dr Francois Hollande liggt ganz volksnooch uff d Affäre
Nur sy Ex, die schyynt sich drüber biz z beschwääre
Mir verschtöön se nit, jä het die das nit tscheggt?
Dasch s erscht mol dass dr Presidänt öppis bewegt.