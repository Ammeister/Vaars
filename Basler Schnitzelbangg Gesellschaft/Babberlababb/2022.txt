Jä, guete Obe, liebi Schwoobe und Schwöbinne
Liebi Schwizer usse und au Schwizerinne
Ob häll, ob dunggel, ob vo do oder vom Usland
Do gits kei Gränze! Und falls doch, denn nur für Russland
Alli Schwule, Lesbe und Transgenderinne
Die gaaaaaaanz normale und au alli wo bitz spinne
Mir begriesse ganz korräggt all die Erwähnte
Nur hämmer leider so kei Zyt me für e Pointe

Dr Ängelbärger schafft und schafft, es isch zum klööne
Drumm wott si Frau ihn zoobe körperlig verwööne
Völlig spitz seit er: «Jä, Schatz, das wär jetzt s Beschte»
«Aber gang di zerscht no z Muttenz rasch go teschte»

«Jä dü, dä Vincenz!», seit dr Papst, «dä isch no schlau»
«E Stripties-Bsuech als Gschäftsalass, das will ich au»
Nur bi dr Kirche laufts biz anderscht, dasch z erwarte
Die mache denn e Pilgerfahrt in Kindergarte

Jä, jetzt mol Hand uffs Härz, i frog di im Private
Was haltisch du vo deene Grundrächt für Primate?
Die primitive Gschöpf, die lutte, fräche, groobe
Jä welli meinsch jetzt du? Die Dütsche oder d Schwoobe?

Dr Hampe Gysin, dä uss Sissach, meint s isch s Beschte
Isch zwölf mol boostered, und losst sich dääglig teschte
Angscht vor Corona heig är prinzipiell zwar nit
Doch nimmsch als Baselbieter all’s wo s gratis git

Dr Scheich vo Katar, dä dört uss em Wieschte-Staat
Seit «mir sin Fuessball-technisch gsee scho voll parat»
Nur dr Goal-Schuss dääte si no iebe miesse
Will traditionell gseh sin si besser im Verschiesse

Ob Maa und Maa, ob Frau und Frau und das derzwüsche
S isch alles mööglig, s Ehegsetz isch am verwüsche
Dr Eric Wäber, dü – dä het uns das verroote
«Wenn gliichs und gliichs jetzt goht, wird ich mi Arsch hüroote»

Ich dörf jo wyter an de Tierli umeschniide
Dr Mensch isch wichtiger, das Tier, das muess halt liide
Doch uff em Seziertisch seit mir s Säuli plötzlich: «Au!»
«Y frog mi langsam, wer vo uns zwei isch jetzt d’Sau»

Me hört dr Basler Bahnhofshallesprächer lalle
Si Stimm duet quer durch dr Basler Bahnhofshalle halle
«Der Zugverkehr mit Zürich ischt komplett usgfalle»
Und in dr Bahnhofshalle schiint das alle z gfalle

Die Doppel-Trämmli-Haltestelle sin passé
Das kasch am Barfi bischpiilswyys sit kurzem gseh
Dr Karli Odermatt, wo bsoffe duure hopplet
Dä lallt: «Jä gopf, Y seh die Haltstell glyych no dopplet!»

Dr Shakiri – he, dä wäggslet uff Chicago
Und fühlt sich in de USA scho total aako
«Nach jedem Goal wird ich, jä, do muesch du nid lache!»
«Für Stars und Stripes dr US-Doppeladler mache»

50 Joor gits s Frauestimmrächt, das wird gfiirt
Drumm han i minere Frau e Schämpis offeriert
Nach zwei drei Gläser rieft si «Frauen an die Macht»
Stolziert durch d Wohnig bis in d Kuchi und macht s Znacht