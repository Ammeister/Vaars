S Schwyzer Färnseh, das muess spaare, ‘s sin d Finanze nüm im Loot
Und so prieft me jeedi Sändig, wo me spaare ka zur Noot
Drumm hän mir ys au mol Zyt gno und durchs Programm duure zappt
Mir verzelle euch jetzt was me do derby erläbt
Und so hän mir denne gstartet halt bim aller erscht Kanal
Dass um die Zyt Horrorfilm scho laufe, isch doch nit normal
Me muess fascht bräche, es isch scheusslig was me do so alles gseet
No merke mir, jä nei, dasch d Widmer Schlumpf bi ihrer Abschiidsreed
Jä nach däm Schogg do hän mir dänggt, e bizli Teletext wär rächt
Do isch alles nit so gruusig, und au d Übersicht nit schlächt
Sogar e Zürcher het im Teletext denn bald mol alles gfunde
So isch dr FCZ zur Eifachheit am Bildschirmrand ganz unde
E Sänder dieffer, s Telebasel isch ganz neu, es isch e Gschängg
Doch s einzig Guete an däm Sänder, jä das blyybe d Schnitzelbängg
No hämmer umgstellt zrugg uffs Eins, wenn das so witter goot no mord y
Es lauft die Stadlshow und s kreischt derzue die närvig Francine Jordi
Dr Benny Thurnheer, do dä Schnuuri, hämmer au nie wirgglig gärn gsee
Und em Schawinski sini Frässi isch no breiter als dr Färnseh
Es längt! Dr Färnseh fliegt zum Fänschter use, in dr gröschte Wuet
Jetzt wüsset ihr derfür für was do jede Billag zaale duet