Unseri Wält wird digital und alli findes genial
Im Private, bi dr Arbet, aber d Folge sin fatal
Expärte rächne jetzt, s isch wohr, 100‘000 Jobs in Gfohr
Es könnt e jeede träffe, nämmed euch in Acht dervor

Jä, du do, muesch jetzt gar nit lache, stell der vor, s wär rabiat
Gohsch zum Coiffeur und was d’findisch isch e Coiffeur Automat
„Ich bi dr Giudo“, seit d Roboterstimm, „ich schnyyd, bi ganz e fyyne“
„und wenn de zfriide bisch no steggsch mir nochär d Visa hinde yyne“

Und hesch als Maa emol s verlange, muess es schnäll go, wottsch nit hirne
gohsch ins Klingeli, und holsch dr rasch die schönscht Roboter Dirne
Und wenn si d Firewall denn aabe fahrt, sig bitte nit naiv
Lueg dass de gniegend Schmiirööl nimmsch und mach dr Vireschutz aktiv

Dr eint Roboter schyynt kaputt, stoht emotionslos vor dr Tür
Macht alles falsch und redet Seich… Ah nei, das isch dr Baschi Dürr
Au Terrorischte sin ersetzt und blyybe gmietlig schön dehei
Für Explosione sorge hüt jo Samung Handys vom ellei

Au s WC wird voll automatisch, s putzt und föhnt zwische de Bei
Dr einzig Seich als Maa isch: schüttle muesch en immer no ellei
Au dr Eric Wäber findet sone WC e Gedicht
Nur weiss das WC bi ihm nie, was isch si Arsch und was si Gsicht

Isch dr Roboter denn au z tüür, no gohsch halt in die dritti Wält
Dört gits kei Bildig und kei Know how, aber spaarsch e Huffe Gäld
Au Firme z Basel mache mit, die dritti Wält sig halt charmant
So zieht dr Musik Hug jetzt wäg vo do in Kanton Baselland

D Menschheit wird halt langsam blöd, Maschine sin die besser Wahl
Sin effiziänter und au schlauer, und au weniger brutal
D Wältgschicht git ys leider rächt, dr Mensch isch uff dr schieffe Bahn
Und s Zügnis vo dr Dummheit nennt sich Putin, Trump und Erdogan