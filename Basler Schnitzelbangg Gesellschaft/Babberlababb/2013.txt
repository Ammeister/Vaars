Dr Pabscht in Rom, dä seit ganz zittrig zum’ne Brueder
Y tritt jetzt zrugg, es lauft mir langsam uss em Rueder
I wott mol suffe, kiffe, tanze, oben ohni
Meinsch könnt i tüschle mit em Job vom Berlusconi?

No kuum im Amt, scho gohts bim Baschi richtig los
D Villa Rosenau hett brennt, dr Schock isch gross
Wo-n-er d’Bewohner seht – verzwiiflet, voller Äsche
Meint er: „Dasch halb so schlimm, das ka me wieder wäsche!“

Ufem Skilift triff ich letschti d’Lara Guet
Y frog, wurum si für Ragusa wärbe duet
Das passt zum Skiteam, seit sii – ob ich das nid wüss
In beidem heygs in erschter Linie e Huffe Nüss

S bewegt sich d Märthalle mit ihrem Inne-Ruum
Statistisch linear zem Alkoholkonsum
Die isch schnäll zue und dicht, nur neume het si Mie
So richtig voll, das isch die Halle nämli nie

Wäg däm Styyrstrytt schreie d’Medie unverfroore
D’Widmer-Schlumpf heyg do derby ihr Gsicht verloore
Doch wägge däm muess sich die Frau jo nit schiniere
Bi som’ne Gsicht wär mängge froh er wurds verliere

Dä Red-Bull-Östriicher hett doch ächt e Knall
Nyynedryssig Kilomeeter freie Fall
Doch dr Rekord sigs nid, dr Somm losst d Korke knalle
Jä will sii BaZ, die isch no dytlig dieffer gfalle

Bi dr Novartis sait d Laboor-Muus 70C
„Vo dääre Spritzi hätt i gärn no aini mee
No zwai, drei Pille und y ha e gueti Chance
Uff dr Titel bi dr näggschte Tour de France!”

Die dieffi Frauequote bringt ys zwai in Rage
Drumm fordere mir mee Fraue in dr Chef-Etage
Deert kennt me s’wyyblig Potential strategisch nutze
Zem effiziänt und suuber s’Männer-WC butze

Es lääbe siibe Milliarde uf dr Äärde
Die Zaal isch gwaltig hoch, do ka’s aim drimmlig wärde
Drumm frooge mir euch jetzt, in dääne schwääre Stunde
Hätt me do wirgglig kain anstell vom Morin gfunde

Jetzt muesch guet luege, da’sch e Hund und das e Katz
Das e Nilpferd, das e Aff, das deert e Spatz
Das do links, das isch e Zebra, das e Bär
Y glaub für euch isch das bishär nid allzu schwäär
Doch jetzt gohts witer, do e Fisch und do e Hirsch
Das wo’d do sehsch, das isch ä Tiger uf dr Pirsch
Dr Elephant sehsch do, das riesige Koloss
Und jo, das Rindfleisch – wo do in isch – isch vom Ross

Letscht Novämber hänn mir dä Titanwurz bsuecht
Si, dä stinggt denn also grässlig – ganz verfluecht
Es rympft aim d Naase, er het broche, ich ha ghüült
Mir hän ys irgendwie wie im’ne Fümoar gfüült

Dr Hambbe Gass hoggt in sym Stuehl, in aller Rueh
Und luegt hypnootisch still sym Bildschiirmschooner zue
Druffaabe dööst er yy und träumt bitz vo sym Loon
Und stöönt denn ganz erschöpft: „S isch Zyt fir my Pension!“

Dr Carlo Janka und all sini Schwyzer Gspäänli
Die schaffes ab und zue scho bis zem dritte Fäänli
Falls ain no wytter sotti ko, no wird er gstoppt
Bi sonere Laischtig isch e Schwyzer sicher dopt