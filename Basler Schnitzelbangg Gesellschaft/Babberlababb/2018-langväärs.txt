Dr neuschti Bundesroot heisst Cassis und är kunnt us em Tessin
Är isch dr Bescht gsi, will ehhmm… will…. ähh… will är kunnt us em Tessin
Die ganzi Schwyz, die ghöört verträtte, dört im Bundeshuus in Bärn
Mir hätte do e sone Vorschlag, dä verzelle mir euch gärn:

So ladet s Bundeshuus Verträtter für die ganzi Schwyz denn yy
Zum ’ne Apero mit Nüssli, Güppli, Dosebier und Wyy
Fürs Wallis kunnt dr Yannick Buttet, gönnt sich grad biz Alkohol
Und kümm’ret sich denn nach 12 Güppli ganz charmant um s wyyblig Wohl

Dr Gerri Müller kunnt als Fotograf, das isch si ganzes Riich
fotografiert au sunscht dehei, halt im intimiere Beriich
Dr Schneider-Amman fasziniert ihn, dr Gerri seit ganz imponiert
„Dä Amman isch die gröschti Pfiffe wo’n-y je ha portraitiert“

Für d Fuessball-Schwyz, do kunnt dr Constantin, ganz diktatorisch harsch
Dä ginggt, wenn d Bundesröt nit spuure, deene voller Freud in Arsch
A propos Arsch, dr Eric Wäber isch trotz Huusverbot au doo
„Jetzt bin i nüm dr Dümmschti“ rieft dr Schneider-Amman sichtlig froo

Au dr Schawinski isch uff Bärn ko, wirbt für d Billag intensiv
Doch mit sin’re Zürischnuure wirggt das kontraproduktiv
Vo de Billag-Gegner het numme grad ein de Alass bsuecht
Dr Räscht hoggt saublöd vor em Färnseh und luegt „Bauer ledig suecht“

Transgender hets hüt keini do, bi deene wo s Gschlächt nit ganz klar isch
Doch die Gruppe, die vertritt d Martullo Blocher exemplarisch
Uss em Bärnbiet kunnt hüt au e kein, die schaffe voller Gier
Die baue alli am ne Luftschloss namens YB-Meischterfyyr

Derfür sin d Baselbieter do, dasch glaar wenns öppis gratis git
Do e Güppli, do e Sandwich, „numme zaale wei mir nit“
Do fäält d Kultur, an däm Event, drum sind ihr alli nit derbyy
Will wär biz Niveau het, dä goot an d Fasnacht z Basel an mym Rhy