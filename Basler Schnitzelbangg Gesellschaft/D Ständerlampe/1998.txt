Sott s mit de Fusioone dääwääg wyter goo
Und uf d Basler Fasnacht ybereschloo
No frey si sich jetz scho, sait mer s Dante Rösli
Uf s näggscht Joor fyr in s CHARIDRUMÖSLI

Uf s Joor 2000 gstalte so gschyydi Drepf
Mensche mit Fiess – aber die hän kaini Kepf
Jööö, so Exemplaar kenn yych scho lang
Will i ab und zue in s Joggeli gang

Vor mir im e Läädeli froggt s Frailain Maier
Sii, hän si au B – statt A-Klass-Aier
Will d A-Klass – main e Buur us Rooteflue
Haig mit Boodehaltig yberhaupt nyt z tue

As em em Gorbi im Roothuus wiider duet woole
Duet em der Tschuudy e Hueschtesiirup hoole
Kämt emool der Clinton mit eme verschnupfte Stai
Wurd er uffbäbblet mit eme Maitli-Bai

Mii Huuszins isch – yych kaas kuum fasse
Glyych hooch, wie d Bräämie vo der Kranggekasse
Jetz hän mer gsait, es wuurd sich sicher loone
Us em Huus uszie – und in s Spidaal go woone

Ganz versteert stoot e Maa in der Sahara
Het zwai Schii und e gääli Kääsdracht aa
Er haig am Lauberhorn aigedlig welle siige
Aber der Kompass dehaim uf em Bett lo liige

Bym Yydritstescht froggt mi der Häbse spontaan
Wär isch do in der Chef! – No han i gsait der Moldovan
No het äär gsait: Jetz kunsch nimm in die nägschti Runde
No han yych gsait: Aber esoo stoot s uf der Schyssi unde

Der Thaissen het gsait, er sig psyychisch dunde
Äär haig das Oor vom Holifield – z miggrig gfunde
Jetz gien er noch London zue der Quyyn und frogg se
Ob er s nägscht Mool gegen e Charles deerf boxe

I haa em Tschäggsen gschryybe, statt die no fligge
Soll er sii Nase miir per A-Poscht schigge
Mim Soon däät nämlig vo de Gääle
Bym Hietlispiil – no ne Hietli fääle

E Kind us Flaisch und Bluet het amme
Zem Byspiil Hansjörg, Pauli oder Max als Namme
Byim Tschäggsen syym Zwaite stoot uf eme Blastic-Glääber
Am Kinderbettli “Franz Karl Wääber”

Im Gschäft het mi Schef – i derfs fascht nid verzelle
Graad woon i d BaZ glääse haa – si Znyyni welle
Herr Damagotschi haisst er, i haan en vergässe Sii!
Jetz isch am letschte Fryttig d Biäärdigung gsii

Vo fymf Mega- Daame, i finds zwar scheen
Zaigt jeedi zwai soo Moords- Balleen
I ha emool aine ghaa und zwar e wunderbaare
Noo han i e Zytli nimm deerfen Auto faare

I haa mi Goldhamschter im Eschdrichgebälgg versteggt
Und en mit eme Taarnnetz vom Milidäär yberdeggt
Dää muess still sii, derf nit hueschte nit furzen und gääne
Sunscht isch dää pletzlig au noo z Amerika ääne

Doo seen si d Frau Schaller und doo stoot der Herr Schild
Der Herr Fischer und Frau Schneider sinn nur halb uf em Bild
Hinde wäre der Cornaz, der Lewin und der Tschudy no gstande
Aber s spiilt kai Rolle, die sinn au sunscht nit vorhande

Sotte Si no im Bsitz vo Grepfruit-Käärne sii
Bringe Si die bim kantonale Labor vorbyy
Also, dien sie schleynigscht deert aane husche
Si kenne die gege drey Gramm Heroin yydusche

E Natel mäldet der Swiss Com zue volle Stunde
Ob d z Sanggt Galle bisch oder im Wallis unde
Miis mäldet styndlig “Birsfälde Hard”
Will y deerte nämmlig uf s Drämmli wart