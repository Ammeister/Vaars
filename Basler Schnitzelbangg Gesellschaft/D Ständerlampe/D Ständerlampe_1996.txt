Wo der Stich duet s Bundeshuus verloo
Rieft ihm dr Chasper hinde noo:
Hilf spaare mit ere guete Daat
Loh der Schrittmacher doo, dä gheert em Staat!

E Thai-Mensch schloot sich ohni z hyyle
E Vierkannt-Yyse z mittst uf d Byyle
Die Technigg wurdi d Dänggkraft spyyse
Y glaub y schigg em Blocher soonen Yyse

Uf dr Wettstaibrugg luegt e bitzli giftig
Dr Basilisgg verkeehrt gääge d Merian-Stiftig
Grad so, wie wenn s ihn wunder nähmt y
Ob ägscht vo deert no Flyssigs kämt y

Wäge was duet me Graben um Grabe grabe
Vom Minschterplatz bis zer Freien abe
Was sueche die, was kennt das syy
Will – immer stoot dr Stutz derbyy

ängland stellt – y find das dumm
Jetz denn d Yard uf Meter umm
Wirsch yyberfalle mäldsch halt speeter
Dä Yyberfall bym Scotland-Meter

Wär uf Keschte läbt vo andere Lyt
Vo däm saisch, dasch e Parasidd
Wie saag ich jetz em Staat am beschte
Dä läbt jo au uf myyni Keschte

Fymf Moonetsränte, die durch zäh
Minus Acht, plus Nyyn miesst Siebe gää
Jäähh- bym AHV berächne schwimmsch
Wenn d Dreyfuess statt dr Dreysatz nimmsch

Y kumm us em Spittel, mit baide Händ
Und den Unterärm in Gipsverbänd
Sinn sie gstyyrzt, frogg my e Frau ganz gschoggt
He-nai, y bi numme im falsche Drämmli ghoggt

Y fahr z Muttenz z schnäll – und hools dr Gugger
Gseht das per Zuefall grad e Schugger
Won y zahl frogt my dä glungnig Gsell
Ob y e Quittig oder sy Pischtole well