Jetz hänn mer kaini „Piggrl” meh schimpft en Oberzöllner
Am Bregänzer-Zoll, mit em Gfreyte Göllner
En Auto brucht doch, – merk der das du Haini
Uf de Sytteschyybe und hinde kaini

Y by z’Lause zue der Bahn-Unterfiehrig koh
Und by eppe zwanzg Minute blyybe stoo
Y ha ghofft und zwor uf Bräche und Biege
S’käme ungfoor drei, vier Poschtsegg z’fliege

Jedi Abart, bsunders die sexuelli
Das syg, sait der Babscht, was der Tyyfel welli
Sie, dä het doch ihn au in de Kralle
As däm so Fraueglaider gfalle

Wäg em Delamuraz macht alls der Netti
Jetz no dä Riesemais mit däm Jaghmetti
Der Ogi isch der nägscht, falls uskoo sett
As dä im Dienscht gstampfti Jude gässe het

D’NASA duet, zem mit däne schaffe
In hindere Schöttel-Dail zwai Affe
Y wynscht mer as der D’Aamato dert hinde sitzt
Denn der Deggel uff – und der Fall wär gritzt

Wenn y amme Bilder seh vo Bangladesch
Dängg y Gott sai Dangg, as’ds besser hesch
S’Isch schlimm wenn’d sehsch, s’goot gar nie opsy
Jeemernai, wie muess au das by’s Kopp’s syy

Wenn e Sau und e Rind uf ere Waid duet waide
Kaasch d’Sau vom Rind guet underschaide
Ganz schwyyrig wird’s – kaasch dy hindersinne
Sinn d’Sau und s’Rind in aim Wirschtli inne

Wo der Tschäggsen uf der Byhni d’Sau abloht
Und sich vorne ains uf d’Hoose schloht
Schreyt är AU!, jetz het my eppis gstoche
Y glaub s’Reagänzglaas isch verbroche

Liebe Gott, hol uns Menschen us em Drägg
Nimm ys AIDS und BSE ewägg
Due s’Glaibasel au no e bitzli sägne
Und loss emol so richtig Parggplätz rägne

Der Donghua-Li het mer gsait sy härzige Floh
Syg mit eme Salto ruggwärts uusekoo
Aber zygt haig är die glaini Duube
Mit eme Flic-Flac noch ere Doppelschruube

Am e Märtstand uf em Barfi unde
Stoot ain vo dr SBG und sait de Kunde
Hoolet s’Gäld und verstegget’s underem Bett
Noo nem Motto: S’het, so lang’s no het

Jede Daag vom Märtplatz bis zer Brugg
Denn vo der Brugg via Yysegass wieder zrugg
Lauft der Tschudy, Sie, y glaub dä wott esoo
Halt au emool im Färnseh koo