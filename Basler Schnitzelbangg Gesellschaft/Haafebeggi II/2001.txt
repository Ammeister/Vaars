Ich bi dr Schorsch vom Haafebeggi II
do letschti grieg y Bsuech, dr Papscht kunnt zue mir hai
und dä hett glütte, glütte – s isch e Katastroofe
är het dr Finger uff dr Glogge und hett gschloofe

dr Tscharls vo Ängland käämi nümm är sygy duure
e Daag mit Ogi , saiter: bi ich uff dr Schnuure
säggs Käsereye hämmer bsuecht zwai längte au
denn er het bi jeedere gsait: das Käs sein Milk von Kau

dr Kalimeros het e Uffgoob ganz e tolli
är isch dä neui Elifant bi uns im Zolli
är hett au sofort gsait dass är kai Kuhe verschooni
nur wye mes mache muess das waiss-er laider nooni

dr Christof Daum git syny Hoor zur Analyse
jetz hänn sy in dämm Labor dört dye gröschti Gryyse
sy haige e Droogeparty gmacht, löön sy durbligge
s haig nit für alli glänggt, ob är mee Hoor könnt schigge

Vo dääre LSVA ha ich d Nase voll
mir isch doch folgendes bassiert do letscht am Zoll
e Zöllner lacht so blööd und sait, dä Alleskönner
Sii hän sys Kärtli yynegsteggt sii 40zig Tönner

Syt dr Wyynacht bini gottvergässe gspanne
was macht dr Papscht mittem Haider synere Tanne
dä bhaltet doch dä alti Bääse sii ich stuun
dä isch jo scho vo unde bis in d Mitti bruun

bim Big Brother lauft grad Sex unter dr Deggi
my Frau schlooft nääbe dra, do hani dänggt dye weggi
ganz giggerig sagy: lueg e moll dye tryybes bunt
do hett sy gäänt und sait: was isch, lauft Kinderstund?

Ich ha glääse, sy wänn alles Liquidiere
do ha mr gsait, so hoppla Schorsch, jetzt haissts pressiere
ich sofort ab, ich main dr Gschwinder isch dr Schnäller
jetz hany Seggwyys s beschte Tiermääl in mym Käller

Ich ha scho Freud ka, s könnt e moll in Wänge länge
dass d Östryycher uns nit vom Podääscht verdränge
ich find das druurig, das sinn doch frächi Sieche
ich wett e moll luege, wenn mir das mit ihne mieche

Stelle si sich vor, dye Äntli uffem Rhy
dye vyle gääle und ich Dubeli schwimm dört dry
grad wo my uss dämm Schwarm ganz haimlig will verdrugge
schryybt ain mit Fettstift s 113 uff my Rugge

ich sett dä Booge für d Volggszellig no ussfülle
ich due dye längschti Zyt scho s Bleystift umme drülle
d Froog, wye vyl Kinder dass y züggt ha, duet my blooge
s miecht sich doch blööd, wenn ich jetz jeedi gieng go frooge

s git Wörter, wo als irgend aine duet kreiere
dye duet me denne innere Beschtelischte fiere
s gailschte Wort, wo ich scho ghöört ha, das Joor glaub
isch vom Boris Begger und haisst” Samenraub “

Ihr wüsset dängg, dass ich jetz 50zig Joor due singe
ich füül my fit und zwäg, ich kas no immer bringe
my Frau het numme gsait, jä nu denn ka me hoffe
dehaime sygy nämmli…….. kuum no öbbis gloffe