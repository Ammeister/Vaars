Ich bi dr Schorsch vom Haafebeggi II
ich sag zur Frau: s lauft nümm so vyl bi uns dehai
sytt-här do git sy sich jetz wirgglich schampar Mie
nur ehrlig gsait: so wye d Lewinsky wird sy nie

In d Chemisch-Rainigung bring ich dr Frau ihr Klaid
wo ich ere d Flägge zaig, het s Fräulein zue mr gsait
löön sy das Klaid mit dääne Spuure druff e so
wär waiss vilicht isch ihri Frau e moll no froh

Bim Beyeler z Rieehe uss, ich find das zimmlig gspässig
sinn syt em Christo e baar Bäum so richtig hässig
e alti Linde rieft: das löön mir ys nümm gfalle
dä zieht ys A und Ab, mir sinn doch kaini Schnalle

Ich ha mängmoll e bitzli Mieh mit myner Frau
sy sait zue mir: Mit dir ha ich das amme au
und dass dy wiider e moll gseh bi mir im Bett
kasch my Adrässe ha, sy isch im Internet

Im Spittel sait my Aenggelbueb är wird jetz acht
Grossgrufti gail, ich ha e prachts Endeggig gmacht
waisch-wye do inne sofort Sportler kasch erkenne
dye an de Schlüüch, dye fahre alli Velorenne

Ich bi dr Wooghof innere Grubbe go besichtige
dört hani öbbis gleert das schyynt mr dra no s Wichtige
e Staatsanwalt dä hettis gfiert und gsait: jetz zaigene
lutter Zälle wo scho gfüllt sinn, mit de aigene

Ich ha e Audianz, bim Papscht …… e ganz e lai
ich stell my vor als Schorsch vom Haafebeggi II
mai, hett dä Papscht e Freud, sait sofort: Schorsch das wärs
wenn denn scho do bisch, mach mr andri Ostervärs

Jetz in mym Alter das bassiert mr immer wiider
plötzlig verstyffe sich an mir au anderi Gliider
das sinn vom Arzt dye Dings do do wo so dien tryybe
ich ha-nem gsait är sell mr nit so Saich verschryybe

Ich ha e Froog wo my unter de Neegel brennt
wye goots jetz wytter mit dr EXPO und dr Fent
denn nach dr Pipi ka nur aini no dye Stell ha
aini wo Wunder wirggt und das war d Uriella

Guet nur no ain …… das wüsseter dängg nooni
ich bi e Fan, vom Giovanni Trappatoni
drumm rief ich au zum Schluss, sunscht wänner dängg no mee
ich habe fertig…… Salli zämme…….. Flasche leer

Ich ha e Vision vom Stadion vom neue
und drinn e FCB wo me sich dra könnt freue
doch in 2 Joor ich erinnere euch denn dra
fangt das ganze Eländ nämmlig wiider a

Dr Schefchirurg dr Kaiser dyen sy schön vermisse
sythär laufts z Laufe im Spital total verschisse
sogar e Opee-Schweschter rieft: das gits doch nit
dye Frau dye bruuchti dringend jetz e Kaiserschnitt.