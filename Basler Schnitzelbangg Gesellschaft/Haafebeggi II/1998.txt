Ich bi dr Schorsch vom Haafebeggi II
gnau dört wo s brennt, hogge zwai Buebe uff e me Stai
ain luegt uff d Uhr und sait zum andre, machsch e Wett
dass d Füürwehr hütte unter elf Minute het

Noch dämm Mobbing und de Lämbe könnt dissmoole
im Schild sy Kopf am Boode umme rolle
und wenner kai Tschopp me griegt, das könnet ihr ihm saage
no kaaner s näggscht Joor bi mir ko Helge traage

Mi schnabbt do letscht e soone Baigger-Bolizischt
ych ha no dänggt: was mach ych jetz, das isch e Mischt
schnäll ha ny fründligg zue nem gsait zem d Wälle z glette
dii kenn y gäll, du kunsch diräggt ab dr Blaggedde

E Frau verdient e Viertel weeniger als e Maa
do bi doch ych nit Schuld und trotzdäm kumm y dra
denn als ussglych filzt mit jetze als my Schätzli
bevors im Däller ligt e Viertel vo mym Blätzli

Syt Nagano waiss ych jetze wye und was
drum rauch ych zwüsche yhne als au Gras
und das ych e ganz e feyni Grüttermischig ha
hool ych das Gras in Laufe bi dr Ricola

Mir schryybt s Gsundhaitsamt ych könnt vor Freud ussflibbe
numme d Chinahiehner haige d Vogelgrippe
wenn s nur dye Hiehner hänn – d Bedängge sinn vom Disch
well ych jo waiss, das myni nit vo China isch

Dr Piccard het mit sym Ballon e bitzli Mieh
scho syt em Start will dä Kaib nit richtig zieh
ych kämt an jeedem Frytyg scho für weeniger Gäld
mit mym Ballon wohrschynlig um dye halbi Wält

Syt em Kongräss vom Herzl due ych mit mir ringe
denn my Entschluss: ych due nüt über Jude bringe
doch syt dr Wiehnacht bi ny suur, jetz isch ain dra
3 Fläsche Rothschild hindrenand hän Zapfe gha

Hesch gwüsst mit Rizinus duet d Weyermaa sich dobbe
bim WM-Lauf do het sy dänggt: y kah nümm stobbe
denn wenn ych jetz in d Hoose schyss, das wurd mi “eggchle”
jä drumm Gring ache u de seggchle… seggchle… seggchle

My Arzt het gsait: är glaubt es dät sich loone
wenn ych yverstande syg dät är my kloone
ych ha nem gsait: jä mache sy daas, wenn sie könne
e zwaite so wye ych, dä dät ych Mynre gönne