Ich bi dr Schorsch vom Haafebeggi II
nervös kumm ich do letscht vom Franz Carl Waeber hai
was mainsch wär ich dört inne gseh ha ummelaufe
dr Moritz Sutter will dä neui Flugzüg kaufe

e neue Schüpp will myny und es dörf nüt koschte
drumm simmer zämme gescht im Dütsche Stoff go poschte
6 Meter 40zig liigt vor ihre uffem Tisch
do froggts my : wye vyl Meter das in Euro isch

d Flaiadentend duet zum Crossair-Käpten renne
das isch e Saich do hinde duet my Kuchi brenne
dr alt Füürlöscher nimm y nit sait si no muff
ich waiss jo nit ob dä no goot, s stoot Swissair druff

dye neu y BLT-Reklame isch dye myys
nur aimoll no umstyyge Rodersdorf – Paris
das syg total verkehrt hänn sich d Franzose gweert
s haig mee Pariser z Rodersdorf als umgekehrt

Im Kaader het dr FCB so Spiiler dinn
wo me nit waiss uss welle Länder dass dye sinn
zum Byspyl vorne spiilt dr lang Kumantarakis
s ainzig mit Sicherhait wo d waisch es isch kai Waggis

Ich ha my Woonig tabeziert und find sy irr
Tabeete sinn so gail d Idee stammt au vo mir
ich ha dye düürschti aane knallt mit aigne Händ
jetz hange alles Swyssair-Akzie an de Wänd

ich stand am IV Schalter und will öbbis frooge
do het my e ganz e alte Maa am Ärmel zooge
Hay Tschortsch sait är und ich verschregg jetz kennt dä mi
und wo ni gnau lueg ischs dr Mickel Tschäggsen gsi

im neue Laitbild jetz vo unserer Armee
do wird’s uff jeede Fall zwai neuyi Reegle gee
gstriche wird dr 100 Kilometer-Marsch
drfür früsch yygfiert hänn sy jetz dr Schutt in Arsch

dr Sänder TV 3 hett laider laider gschlosse
dangg ihm ha ich bis jetz my Lääbe richtig gnosse
doch syt jetz d Frau dä Sexi Sänder nümm ka gaffe
muess ich als Räntner plötzlig wiider afoo schaffe

d Quin Mum vo Ängland isch mit hunderteins no fyt
sy will als Gschängg zum Papscht uff Rom es wääri Zyt
jetz gseh ich scho das Bild wo me denn ihre schänggt
linggs dr Stägge rächts dr Papscht wo annere hängt

sy sinn bedrungge sait e Schugger : kömme sy mit
ich hanem gsait : kunnt nit in Froog das goot jetz nit
ich ha no ebbe siibe Schämpis-Taxi-Fahrte
denn kumm y zrugg und nimm dy mit, du muesch au warte