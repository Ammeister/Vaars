Ich bi dr Schorsch vom Haafebeggi II
und my gröschts Probleem das hoggt jetz dängg dehai
denn d Frau hetts Stimmrächt jetz syt 25 Joor
und yych ha höggschtens no e Stimm im Männerchor

Waisch alli Clique wo’s Fantom der Oper spiile
dien ganz bewusst uff ihr niidrigs Bütsche schiile
dass dye das Sujet nämme bin yych mir im klaare
was mainsch wye vyyl die mittere halbe Larve spaare

Am Bruggefescht do haany numme welle
uss alte Brätter e Würschtlibuude stelle
und was bassiert – yych find das schampar myys
yych Dubel grampf und Basel griegt dr Waggerpryys

dr Schnyder Karli macht nomoole e Karieere
bi ihm ka jede yber d Baizer sich beschwere
y has au gmacht und möcht my härzlig no bedangge
dagg ihm koscht Zibelewaje s Stügg nur 18 Frangge

Yych sag zur Frau: jetz Heergottnoonemoole
jetz hann sy z Basel e alti Gyyge gstoole
due nit so hinterlischtig sait sy – muesch nit hoffe
y has scho gmerggt z Nacht losch jetz äxtra d Huusdür offe

Ich fahr do letschti Tram und kumm in e Kontrolle
natürlig fahr y wiider schwarz wie jedes molle
y zahl dä Fuffzger wie dr Blitz und mach kai Lärm
jä nur vor lutter Angscht dä bricht mer baidi ärm

Will dr Schef vom EMD nit s Gsicht verliere
no miesste minimum zwai Sache jetz bassiere:
dr Nyffenegger muess e Zällkur go mache
und dr Ogi miesst im Villiger aini bache

dr Maiggel Tschäggsen het scho alles ka
e Aff, e Bueb, e Frau, jetz will-er dängg e Maa
jetz biny ganz nervös es duet my schampar blooge
yych glaub yych sag em nai wenn är my kunnt go frooge

dr Papscht het gsait, es syg sy feschte Wille
s git kai Kondom kai Antibabypille
do syg-er stuur do wurdy nit abgwiche
und vo syym Menüplan wird jede Vogel gstriche

My het e Audiänz uff Rom zum Babba gfiehrt
und dört im Dom do isch mr folgendes passiert
vor ihm do rutsch y uss bi voll uff d Schnuure gheyt
wo yych so do liig hett är my zum Bischof gweiht