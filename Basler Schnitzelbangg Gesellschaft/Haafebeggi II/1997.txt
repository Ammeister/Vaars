Ich bi d Schorsch vom Haafebeggi II
e jeede Zämmeschluss fahrt mir efang in d Bai
drumm s allerschlimmschte wo mr jetz no könnt bassiere
ich dr Schorsch miesst mit dr Striggete fusioniere.

Nachere Party sait my Frau: Y will nur hoffe
Du losch hütt s Auti stoh du bisch jo wiider bsoffe
und denn als Dessert sait sy no wo mir hai schländere
dii set me wye dr Mais gentechnisch au verändere.

Hesch au so Bammel wenn de wotsch e Schegg y lööse
ych hanen scho denn letscht bassiert mr denn e bööse
in voller Stärggi her dä hindrem Schalter bällt
wotsch dä Betrag in Raubgold oder Judegäld.

Ich bi uff Züri letschte Summer ain go schnabbe
a gleggt wie jetz ……….. au mit dääre Kabbe
do quatscht my aine a sait: Gail was ych do miech
kumm mit an Raverparty du ussgflippte Siech.

Mit Wien verhandlet jetze als dr Boodemaa
am andre Daag isch denn dr Leuebärger dra
jetz isch im Bundeshuus bständig Wien am Droot
jä die sinn nümm sicher welle isch jetz Bundesroot.

Am Samschtig mach ych mit dr Frau als Kommisione
jä ych pagg alles y, y due my do nit schoone
do sait my Frau y main dye het jo das au gseh
Kauf nit so dottlig y bisch nit dr F C B.

Scho zwai Daag spööter y has fascht nit verdaut
kunnt soone Knupp und d Pointe isch versaut
wenn dye sich ainig sinn no kaany numme hoffe
dä gits zum halbe Pryys sy Datum isch abgloffe.

Jesses nai dä Haas y will jo jetz nüt saage
jetzt duet dye Fläsche no e Doggtertitel traage
y waiss s dien hütte vyyl so Titel ummeschwiire
är könnt jo wirgglig aine ha, für waichi Biire.

My Coppä z Rom ihr kennet jo sy Namme
sait plötzlig jetz ….. dass mir vom Aff abstamme
wo ych das glääse ha do hany sofort dänggt
jetzt hettem irgend soone Debb e Spiegel gschänggt.

Bevor y in Ussgang gang, gang ych my no go strääle
do duet mr d Frau no nachem Abschiids-Schmutz befääle
ab jetzt duesch mr stündlig übere Märtplatz wandere
und winggsch in Stadtkanal no bisch nit binere andere.