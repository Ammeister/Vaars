Ich bi dr Schorsch vom Haafebeggi II
vom Wirtschaftsgipfle kunnt dr Ogi zue mir hai
wye in Davos will är mit Änglisch by mir lande
ich ka jo Änglisch, mainsch ich haig ai Wort verstande

Mi Frau hett mi syt däm Joor absolut im Griff
jää ich folgere efang uff jeede Pfiff
denn ha mr gsait – jänu s isch zwar e Troscht, e schwache
d Chineese hänn jo schliesslig au das “Jahr des Drache”

Dä truurig Muetterschafts-Versicherigs-Entschaid
wartet numme, dä Entschaid duet euch no laid
also das Nai vo euch nimmt mir dye ganzi Kraft
ich ha mi so druff gfreut, dass nur no d Muetter schafft

Bisch 100 Joor alt, kunnt dr Tschudi zue dir hai
und denn für d BaZ schiesst ain e Fotti oder zwai
nur lueg ich denn dye Fotti a, isch s mir nit klar
welle isch dr Regierigsrot und welle dr Jubilar

Syt dääre Sändig Eiger-live duet d Frau, dasch s Gaile
sich jeede Morge als zum Fänschter uss absaile
ich find s dr Hammer was sy macht, es isch dr Hit
denn uffem Retourwääg bringt sy mr d Zytyg mit

Wird d Farb vom Drämmli häll oder blybt sy dunggelgrien
mir isch das Schisseglyych wye dye das cduureziehn
d Hauptsach isch, sy bhalte s Grien uss folgendem Grund:
bi Grien hesch weenigschtens no d Hoffnig das ains kunnt

D Ussstellig Körperwelten also nit wohr, dasch eso
wo d aane luegsch dyen numme Lyyche ummestoh
und trotzdäm hani ani kennt an ihre Gliider
dasch lang mi Nochber gsi, so trifft me sich denn wiider

Wo d Bundesrööt gemainsam schwööre, hänners tscheggt
hett bim Schwuur d Frau Dreyfuess d Hand uffs Röver gleggt
denn grad wo sii dr Arm lüpfe, dängg mr halt
ischere unverhofft dr linggi Trääger knallt

Ich und my Frau, mir sinn ys dissmoll gar nit ainig
denn wägg däm Urschrey hett sy ganz e andri Mainig
ich main, dä Urschrey haig me gschriibe für im Freye
und sy maint, sy miessi rund um d Uhr jetz schreye

Seeleverwandt sinn mir vom Fuess bi zue dr Büüle
drum kann-is au dr Helmut Kohl so noochefüüle
ich gsehs an mir und waisses uff dr erschti Bligg
ohni Spändegälder wird me nie… so digg

Jä mit mym Körpermaass fahr ich nit so guet Schyy
doch letscht bassiert mr ain, dä gib ich jetz no dryy
waisch nur per Zuefall groot ich uff e Abfahrtspischte
jetz stand ich zoberscht bi de Schwyzer uff dr Lischte

Dr Haider sait zur Seggretärin: Lueg my a
gitt s irgend uff dr Wält no soo e tolle Maa
d Seggretärin süffzget lutt und sait: jo moai
do wär dr “Schorschel no vom Hoafenbeggen zwoai”